---
layout: post

title: "Hme ek nayi bhasha kyu chaiye"
subtitle: Kyu hme hindi ko latin script me formalize karne ke bare me sochna chaiye
description: Hindi 450 million log bolte hai, aaj insaan ko chand par lijane wale rockets ki details se lekar zindagi bachane wale drugs tak, sab internet par available hai. Kya hum ye sab hindi me translate nahi kar sakte.
image: https://res.cloudinary.com/dz48emek2/image/upload/v1690097633/nrismdsy7vmcorngafw5.png
optimized_image: https://res.cloudinary.com/dz48emek2/image/upload/c_scale,w_380/nrismdsy7vmcorngafw5

category: ideas
tags:
  - society
  - education
author: abdulrahim
---
<!-- Begin: is section me ipne idea batao. -->
### Introduction
Imagine kro ki gaon-gaon ka bacha(ya jawan) apko btaye ki Laws of thermodynamics, Theory of relativity, Calculus, Laws of supply and demand kya hote hai. Ya capitalisn, socialism, communism, conservatism, liberalism, anarchism kya hota hai.  Kya hoga ki agar har insaan scientific research samaj paye.

In sabke bare me janne ke lie internet par boht sare high quality resources available hai jaise wikipedia/books. Lekin ek problem hai, vo sab english me hai, aur english hamari mother tongue nahi hai isi lie pehle hme student ko english sikhani padegi. Basic level ki english seekhne ke lie 4-5 saal lag jayenge.

Aap soch kar dekhie, agar koi science padhna chahta hai to  use ham pehle english padhne ke lie keh rhe hai. Isme uska kitna time kharab ho raha hai (boht se log jo seekhna chahte the vo try bhi nhi karenge). Aur agar koi english me kuch sekh bhi leta hai, to vo apne sathio ko (jo sirf hindi bolte hai) unko ye kaise samjha payega. Is wajah se knowledge expand nahi kar payegi.

Hindi 450million log bolte hai, kya hum wikipedia aur books ki information ko hindi me translate nahi kar sakte taki sabke pas dunia ki sari information ka access ho.

Dhyan rhe ki ham nyi bhasha nahi bana rhe(sorry for the title), lekin hindi ko english alphabet me standardise karne ki baat kar rhe hai. Note: Latin/English script<sup>[*](#definations)</sup> me likhi hindi ko Hinglish, Romanised hindi bhi kaha jata hai.

### Hindi language me academic literature kyu
China, Japan, France, Germany... Aap chaho to kisi bhi advanced country ko dekh lo, sabhi academics<sup>[*](#definations)</sup> apni mother tongue me likhte aur padhte hai. Kyu? taki vo apni general population ko bhi academic writings se expose kar paye. Aur yehi vajah hai ki ye countries itni kamyab hui hai.

>kisi bhi society ke success ke peeche sabse bada factor ye hota hai ki vo apne backward sections ko kaise educate aur empower karte hai. 
 
Aaj, dunia me successfull hone le lie apko bas 2 cheeze chaiye, english aur computers. English ek universal language ban chuki hai, aur aaj ki date me english ko avoid nahi kia ja sakta. Dunia bhar ke samajdar log english me apni research publish karte hai. Yaha tak ki boht sare Indians, America, UK, Canada me research karte hai, lekin vo apne papers me kya kehte hai ye hamare lie samajna mushkil hai. Isse hindi aur english bolne valo ke beech me ek division bhi bana hai. English bolne vale aksar better paid aur privileged hote hai, aur hindi speakers aksar peeche reh jate hai regardless of their talent<sup>[1](#refrences)</sup>.

150cr log hai india me aur 10%<sup>[1](#refrences)</sup> hi fluent english bol lete hai, aur unme se bhi american/british/etc, accents ko samajne wale boht kam honge. Note kijie ki graduates me 1/3rd ya 33.9%<sup>[1](#refrences)</sup> hi english bol pate hai, jabki zadatar higher level educational institutes me english hi medium hota hai, *to ye log padh kya rhe hai*. Aksar bacche jo padhte hai vo puri tarah samajte nahi hai. Aur isi vajah se hamare yaha innovation ki kami hai.

To basically, english se dur nahi bhaga ja sakta lekin hme kisi tarah general population ko academic writing<sup>[*](#definations)</sup> se expose karna hoga. Jiska matlab hindi me writings ko translate karna.

### Aap directly hindi(devnagri script) me academic literature translate kyu nahi karte
Academic literature devnagri hindi me translate karne me kuch problems hai:

1. Complexity: Hindi ek complex language hai. 47 characters, including 14 vowels, 33 consonants aur boht sari matraye (diacritics<sup>[2](#refrences),[*](#definations)</sup>)<sup>[12](#refrences), [13](#refrences), [14](#refrences)</sup>.
![placeholder](https://res.cloudinary.com/dz48emek2/image/upload/v1690137337/wppqg55khjzxruunmkhl.png "matraye")
Uske upar 1.5 lakh words ki vocabulary <sup>[3](#refrences)</sup>. Lekin koi bhi pure hindi nahi use karta, kyuki wo bohat complex hoti hai. For e.g. kya aap jante hai train ko pure hindi me kya kehte hai, लौहपथगामिनी<sup>[3](#refrences),[15](#refrences)</sup>. Latest research terms ko hindi me translate karna bohat mushkil hai, for e.g. Artificial Intelligence jiska hindi equvalent hai क्रत्रिम बुधि<sup>[3](#refrences)</sup>.

2. Difficulty to write: Is post me jitne bhi hindi words ka use kia gya hai, unme se maine keyboard se koi bhi nahi likha. Kyuki almost sabhi computer keyboards english me hote hai. Mobiles par to phir bhi softwares a gye hai jo hindi letters provide karte hai, lekin zada tar scientific/academic kaam computers par hi hota hai. Agar apko hindi me words likhne hai to ye kaam bohat mushkil hai. Agar ham kal research hindi me bhi karne lag jaye to hme communicate karne me dikkat ayegi.

3. Lack of vocabulary: Agar ham un cheezo ya concepts ki baat kare jo modern history me invent hue hai to aksar apko un cheezo ke lie koi word nahi milega. Jaise computer networks. Dictionaries apko कंप्यूटर नेटवर्क word dengi jo devnagri script me likha hua english word hai. Already aise 6.5 lakh words hindi definations mei hai<sup>[3](#refrences)</sup>.

### Kya aap english ko replace karna chahte hai
English aaj global language hai. English bolne wale log india me zada ameer hai<sup>[1](#refrences)</sup>. Leking english ke sath problem ye hai ki, english me kaam karne wale hamare yaha ke log aksar english puri tarah se nahi samajte, isi lie vo aksar ye nahi dekh pate ki jo wo english me padh rhe hai uski kya significance hai.

English me bohat sari intformation available hai, aur ye sari information translate karna hamare lie mushkil hoga. Lekin agar koi Latin hindi me padhta rhe to ek time ke baad usse kuch degree tak english aa jayegi, aur hopefully fir vo english literature par shift ho jayega. Iske peeche reason ye hai ki ham hindi-english, code-switched<sup>[4](#refrences),[*](#definations)</sup> language ko use kar rhe hai. To reader ek time ke baad khud english seekh jayega.

<!-- english alphabet hi kyu
easy to write, 
 -->
### Latin script kyu
Internet aur computing devices ki wajah se aaj ki date me ham log english keyboards use karte hai, hindi bolne ke lie bhi. Isse hua ye ki aaj ki generation me ye language (jise ham chat language bhi kehte hai) boht famous hai. Jisko bhi ye pata hai ki english alphabets kaise pronunce hote hai vo apne hisab se hindi likh leta hai. Youtube comments ke analysis me Palakodety et al., ne paya ki 52% comments Romanized Hindi me the, 46% English aur 1% Devanagari Hindi me<sup>[5](#refrences)</sup>.

<!-- Pehle ke standards kya the aur unme kya kami thi 
velthuis, harvard-kyoto, hunterian, IAST, ITRANS
-->
### Previous works
Hunterian<sup>[6](#refrences)</sup> ek lossless transliteration scheme hai jo devnagri script ki sounds/phonetics to capture karne ke lie diacritics use karta hai.
Hunterian ka example: 
* मैं अपने संबंधी से कारख़ाने में मिला और उसने मुझे चाय पिलाई। वह बारिश के कारण फ़सलों को हुए नुक़सान की वजह से चिंतित था। मैंने उसे अपनी ख़बर सुनाई। क्योंकि मुझे निकलना था, इसीलिए कुछ देर बाद मैंने क्षमा माँगी और वहाँ से रवाना हुआ।
* With diacritics: mãĩ apne sambandhī se kārk͟hāne mẽ milā aur usne mujhe chāy pilāī. vo bāriś ke kāraṇ faslõ ko hue nuqsān kī vajah se cintit thā. maĩne use apnī k͟habar sunāī. kyõki mujhe nikalnā thā, isilie kuchh der bād mãĩne kṣhamā māṅgī aur vahā̃ se ravānā huā.
* Without any diacritics: main apne sambandhi se karkhane men mila aur usne mujhe chay pilayi. wo barish ke karan faslon ko hue nuqsan ki vajah se chintit tha. maine use apni khabar sunayi. kyonki mujhe nikalna tha, isilie kuchh der bad maine kshama mangi aur vahan se ravana hua.

Harvard kyoto<sup>[7](#refrences)</sup> system devnagri script use karne wali languages ko ASCII<sup>[17](#refrences)</sup> me map karne ke lie bana tha. Diacritics ki jagah ye upper-case letters ka istemal karta hai, phonetic details ko capture karne ke lie. Iss se first letter capatilization format follow nahi kia ja sakta aur, writing difficult ho jati hai aur readibility achi nahi hoti.

International Alphabet of Sanskrit Transliteration(IAST)<sup>[8](#refrences)</sup>, lossless transliteration scheme hai jo diacritics ka istemal karta hai, scholars ise lossless aur phonetically acurate hone ki wajah se use karte hai.

Velthuis<sup>[9](#refrences)</sup> transliteration scheme devnagri characters bhi ASCII me map karti hai. Ye scheme bhi capitalization ka istemal karti hai.

Indian langauges TRANSliteration(ITRANS)<sup>[10](#refrences)</sup>. transliteration scheme bhi devnagri script ASCII me map karti hai. Isme bhi capitalization ka istemal kia gya hai.

Google translate hinglish se translate karne ka option deta hai lekin aksar uski quality kharab hoti hai, aur isme technology ka bhi fault nahi hai, uska reason ye hai ki ye language standardised hi nahi hai. Jiska matlab training data available nahi hai.<sup>[11](#refrences)</sup>.

### Hamari approach
Sabse pehle hm samajte hai ki Latin hindi me translate karne ke kya challenges hai.

Challenges in Hindi(Latin):
1. Log apne hisab se spelling likhte hai jiski wajah se spellings aksar inconsistent hoti hai. Kai log *gaana* likhte hai aur kai log *gana*<sup>[16](#refrences)</sup>.
2. Hindi characters zada sounds support karti hai isi lie english alphabets se hindi ko puri tarah represent nahi kia ja sakta. For eg. english me **त** ke lie koi sound nahi hai. For eg. *तुर्की* ke lie english word hai *Turkey*, dhyan rhe **त** ban gaya **ट** kyuki english me त nahi hota.

Devnagri hindi ki vocabulary ek government organisation decide karti hai, jab bhi koi naya word popular hota hai to vo log log use definations me add karte hai, agar word english ya foreign origin ka ho to vo log uska hindi equvalent sanskrit roots se derive karte hai. Spellings bhi strictly defined hoti hai<sup>[3](#refrences)</sup>.

Pehli problem solve karne ke lie, hm pehle boht sara text data collect karenge, usme ham algorithmically machine learning se vocabulary derive karenge. Jo spelling zada log use karenge (majority vote), vahi vocabulary me add hogi.

Jaisa hmne previous works me discuss kia, dusri problem solve karne ke lie traditionally diacritics ya capatilization ka use kia jata hai. Lekin isme problem ye hai ki zadatar indian population diacritics se familiar nahi hai. Characters ko selectively capatilize karne ki problem ye hai ki fir ham capitalization ko aur cheezo ke lie istemal nahi kar sakte jaise countries ke naam, lines ki suruvat. Likhne me dikkat aur bura dikhne wala text. 

Is problem ko solve karne ke lie ham characters ki pronunciation context par chod denge. Reader context aur word se samjhega ki uss word ko kaise pronunce karna chaiye. Note karo ki hm lossless tranliteration ko tradeoff kar rhe hai simplicity ke lie.

Hum chahenge ki log in general guidlines ko follow karein:
1. simple words use karne ki koshish karo
2. shorter words use karne ki koshish karo, jaise *istemal* ki jagah *use*.
3. apme words ko is tarah chuno ki minium words me koi cheez samjha pao.

### Future research
Hm machine learning aur natural language processing ki madad se english knowledge sources ko hindi me convert karenge. Jiske lie hme training data chaiye hoga. Lekin usse pehle hme is language ko define karna hoga, uske lie hme ye sab karna hoga:

1. Sabse pehle to hme vocabulary banani hogi. Kyuki ye language informal settings me hi aksar use hoti hai (jaise online), iski koi standard vocabulary ya definations nahi hai.
2. Gramatical rules aur guidlines jari karni hongi. Taki sab log ek predictable tareeke se likhe. ( for eg. karein ki jagah karo likho).

Lekin sabse badi dikkat training data ki hai, online sources par aksar high quality training data nahi hota jiski wajah se hamara model acha perform nahi karega. Hme **high quality training data** chaiye. Training data par frequency analysis karke vocabulary banegi.

Hm chahte hai ki aap hindi me quality articles likhe, isse hme training data milega. Aur hm ek aisa program banayenge jo iss kaam ko automate kar dega machine learning model ko use karke.

### Conclusion
Is post me apko hindi padhne me mushkil hui hogi kyuki apko iski aadat nahi hogi, lekin jaise-jaise aur log isme bolna likhna, padhna suru karenge ye hme natural lagne lagegi. Ho sakta hai ki boht sare words ki spelling apko galat lagi hogi. Ek baar hm ye language standardise karde, ye sari problems solve hojengi. Mai chahunga ki aap, jis bhi subject me expert hai, hindi me articles likhe. Isse ek to hme training data milega aur dusra ham is revolution ko initiate karenge.

### definations
*  Diacritical marks: letters ki pronunciation change karne ke lie ya une dusre letters se differentiate karne ke lie jin symbols ya signs ka use kia jata hai inhe ham diacritical marks kehte hai. For example ä, ç, ñ etc.

* Transliteration: ek writing system ke characters to kisi dusre writing system ke me convert karne ko transliteration kehte hai. characters ki sound ko same rakhne ki koshish kari jati hai.

* Translation: Kisi ek bhasha ke text ko samajkar use dusri bhasha ke text me convert karna, matlab same rehna chaiye.

* Script: Alphabets jinme koi language likhi jaye. Jaise Devanagri script(क ख ग ...) ya latin script(A B C...)

* Academic literature: Is post me academic literature se hamara matlab hai vo sabhi written works jo science, medicine, economics se related ho, included journals, research papers, books. Basically wo sare 

* Code-Switched language: jab speech/writings me log ek se zada bhasha badal badal ke use krte hai.

### Refrences
1. [*In India, Who speaks in English, and Where*, Mint](https://www.livemint.com/news/india/in-india-who-speaks-in-english-and-where-1557814101428.html)

2. [Diacritical Marks](https://en.wikipedia.org/wiki/Diacritic)

3. [*Hindi has grown from 20,000 to 1.5 lakh words in 20 years, and very quietly*, The Print](https://theprint.in/india/education/hindi-has-grown-from-20000-to-1-5-lakh-words-in-20-years-and-very-quietly/275996/)

4. [Code-Switching](https://en.wikipedia.org/wiki/Code-switching)

5. [*Low Resource Machine Translation*, Palakodety et. al. 2021](https://link.springer.com/chapter/10.1007/978-981-16-5625-5_5)

6. [Hunterian transliteration scheme](https://en.wikipedia.org/wiki/Hunterian_transliteration)

7. [Harvard-Kyoto transliteration scheme](https://en.wikipedia.org/wiki/Harvard-Kyoto)

8. [IAST transliteration scheme](https://en.wikipedia.org/wiki/International_Alphabet_of_Sanskrit_Transliteration)

9. [Velthuis transliteration scheme](https://en.wikipedia.org/wiki/Velthuis)

10. [ITRANS transliteration scheme](https://en.wikipedia.org/wiki/ITRANS)

11. [*CST5: Data Augmentation for Code-Switched Semantic Parsing*, Agarwal et. al. 2022](https://arxiv.org/abs/2211.07514)

12. [Wikipedia: Hindi](https://en.wikipedia.org/wiki/Hindi)

13. [Unicode Devnagri](https://www.unicode.org/charts/PDF/U0900.pdf)

14. [Wikipedia: Devnagriri Script](https://en.wikipedia.org/wiki/Devanagari)

15. [लौहपथगामिनी ka matlab](https://www.hindwi.org/hindi-definations/meaning-of-lauhapathgaaminii)

16. [*Romanigri: An alternative for modern media writings*, Mhaiskar 2015](https://www.researchgate.net/publication/348215121_ROMANAGARI_AN_ALTERNATIVE_FOR_MODERN_MEDIA_WRITINGS)

17. [ASCII encoding](https://www.britannica.com/topic/ASCII#:~:text=ASCII%2C%20in%20full%20American%20Standard,other%20characters%20used%20in%20computers.)